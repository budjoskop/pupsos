---
layout: post
title:  "IV Visinski radovi"
date:   2021-07-17 09:39:57 +0200
categories: blog
---
 7:00 Budim se poprilično odmoran i čio za broj prespavanih sati. Sredio sam se, spakovao i sišao na doručak. Prvo rakija pa omlet sa sirom i slaninom, salata, hleb i odličan slatki program: maslac, med, džem od malina. Kao na ekskurziji!

 Ispijam kafu i još jednu rakiju sa domaćinima i starijim svetskim gospodinom od malo manje od 80-ak godina, ali ipak vitalnim i zdravim. Zaprepašćeni su nedavnim ozakonjavanjem istopolnih brakova u Crnoj Gori. "Ma kakva sramota, to je nečast!" odgovara bivši direktor (neke) fabrike u Kolašinu (ili neko drugo "bitno" zvanje, koje su isticali) na gospođino zaprepašćenje. Meni lično su dovoljni maniri.

 Predamnom nije kilometarski duga putanja, a i govore mi da je većinski deo puta ka Trešnjeviku, koji postaje cilj dana, natkriven šumom. Vreme je za dotezanje! Dopumpavam gume i krećem u nabavku. Za divno čudo, nalazim inbus šrafove za regulaciju visine sedišta bez ikakve muke. Svaki ozbiljan član P.U.P.S.O.S.-a je makar jednom prisustvovao traženju istih na nekom od putovanja. 

Druga problematika u vezi sedišta je što je šraf koji je na bajsu blajznut i ne može da se skine ni mojim ni alatom iz radnje. Made in China. Prodavac me upućuje na servis bicikala 200m niz ulicu. Ne pronalazim ga, niti se javlja na broj koji sam dobio pa moram da pitam nekog.

Odškrinuta vrata garaže sa rastavljenom kosačicom ispred. Stariji čovek sedi u fotelji i jede burek u hladu radionice: "Ne znam ti ja takvog ovde. Sedi da pojedem burek i kaži šta ti treba pa ću da pogledam nešto.". Prihvaćeno. Zove se Radosav.

"Udavio mi se drugi!" govori mladić Radosavu prolazeći ispred radionice žurno i panično i počinje da trči. Radosav se dere da uzme njegovu ladu ne bi li brže stigao. "Nesrećna porodica!" reče majstor sa nevericom. Udavio se konj.

Đuroviće, čiji je ostatak porodice sa nevericom prolazio ispred, kao da je neko prokleo. Nedelju dana pre ovog im je nesrećom umro i drugi konj za koga su odbili ponudu arapa od 50 000€. Propinjući se na zadnje noge šampionski konj je pao na leđa i ostao na mestu mrtav. Mesec dana ranije im je zverka pobila više od sto pilića i kokošaka. Otrovali su im 2 psa.

Bacamo se na sređivanje sedišta i Radosav bezuspešno pokušava da odvrne blajznuti inbus raznim alatima različitih oblika. Nalazim set inbusa koji visi u uglu radionice i uspevam da odvrnem iz prve. Made in Germany.

Majstor mi poklanja ključ, i govori da sednem da popijem nešto. Kulturno odbijam vadeći se na vrućinu i činjenicu da sam popio 2 od jutros. "Ajde, ajde... Ja sam 3" reče i natoči nam. 

Bio je u Gnjilanu dok je radio u vojsci i nekada je poznavao Beograd kao svoj Kolašin. Koliko sam do sada shvatio dosta crnogoraca je bilo u nekom trenutku na Kosovu a bukvalno svi dobro znaju Beograd.

Obavio sam nabavku na brzinu i okrepio se na trgu sa spomenikom Veljku Vlahoviću. Krenuo sam na put.

Podignuto sedište i napumpane gume čine vožnju daleko lakšom i udobnijom. Pitam se u kom trenutku je to sve popustilo. Na samom izlazu iz grada pretičem polako starijeg biciklistu i pitam za pravac ka Mateševu i nastavljam da vozim. Ubrzava se zvuk okretanja pedala iza mene, i čovek mi postavlja neko pitanje.

Moj novi saputnk Valerij ima 72 godine od kojih poslednjih 24 ne silazi sa bicikle. Prosečno pređe između 60-80 km. Bio je u zatvoru 4 godine za vreme Tita. Kaže da je voleo da popije i da je jako voleo žene kao mlađi zbog čega je bilo više tuča i čak pucnjava. "Bogat život" odgovaram, i zaista to mislim. 

Na putu ka Mateševu nailazimo na tunel, a Valerij me vodi starim oronulim okolnim putem  i pokazuje na železničku stanicu visoko u brdima. Rastali smo se u Mateševu, koje deluje samo kao blatnjavo, bljuzgavo raskršće posle mosta nad još uvek malom Tarom.

Vozim lagano uzbrdo zaboravljenim oronulim drumom sa razuđenim starim i napuštenim kućama i uživam u predelu. Svoj na svome. Kao da su se obrnule stvari. Kao da su sva mesta koja obilazim zapravo dešavanja i promene a bicikl fiksirano središte. 

"TERASA NA TARI" piše na tabli iza krivine, a kako Andrić kaže treba čitati znakove pored puta (znam da se ponavljam sa Ivoom). Pauza u mirnoj skromnoj kafani iz koje izlazi visoki suvonjavi dečkić koji je oličenje neiskvarene dobrote. Kafa i koka-kola na terasici sa 2 stola (yo!) iza kafane na samoj drini.

Izuvam se i potapam noge u ledenu vodu. Ni 2 minuta nisu prošla i vadim utrnule noge i jedva uspevam da ustanem. Posle druge ledene terapije primećujem dešavanje nizvodno. Vidra! (Postoji i i snimak) Zvuk žubora Tare me čini hipnotisanim i ostajem tu neodređeno dugo.

Nastavljam put sve vreme lagano uzbrdo sa naizmeničnim deonicama hlada i sunca. Primećujem vrhove planina u daljini na kojima još ima snega. Kakav paradoks za ovu speku.   

Vožnja uzbrdo zahteva češće pauze. Nailazim na kapiju sa idealnim hladom ispod četinara i sedam da pišem blog. I napravim drugu dužu pauzu. Prolazi kamion i staje tačno tu. Došli su da kose. Mahnuo sam im kada sam se spremio za nastavak vožnje, ali su me zadržali pivom koje se hladi ispod česme izvorske vode. Nova hipnoza. Okrepljen krećem dalje i shvatam da sam na svega 2km od Trešnjevika. 

Raskršće na 1573m nadmorske visine. Levo (nizbrdo ka Andrijevici), desno (uzbrdo ka Komovima) i restoran Trešnjevik iza koga se nalazi etno selo gde sam mislio da prespavam. Po prvi put sedam da ručam na vreme. Dok čekam hranu pojavljuju se dvojica natovarenih kolega biciklista iz pravca Andrijevice. 

Andre iz Minhena i Sven iz Hamburga krenuli su u obilazak iz Splita. Sedaju za sto pored i dok ručamo razmenjujemo informacije. Dajem im neke savete sa ranijeg putovanja. Ponavljaju više puta kako vole da penju planine. Nisam siguran da li su nadmeni ili im je takva kultura. Sve u svemu, neformala komunikacija. Meštani koji su pili 2 stola dalje nas posmatraju.

Rastajemo se, oni odlaze ka Kolašinu odakle sam ja došao a ja odlazim u Komove. Mlađani šumar mi je rekao da ima golet i da mogu i da kampujem. Za mene više no dovoljno.

Uzani šumski put pod nagibom gde prolazim kroz omanje stado krava. počinjem da shvatam da dolazim na neko ne baš pristupačno mesto. Obuzima me blaga uzdrmanost.Penjem se dok ne izađem na makadam ka Štavni, nagib i količina kamenja onemogućavaju vožnju pa sam primoran da izglavinjam uzbrdo. Probijajući se kroz brvnare i kolibe izlazim na ravniji deo puta i ostajem bez daha. Komovi!!!

Planinski vrhovi koje sam video satima unazad su sada ispred ispred mene.  Golet i prostranstvo i nestvaran pogled stvaraju kovitlac osećanja. Obuzima me "osećaj velike dimenzije", što reče Žeželj. Shvatam da sam dovezao bicikl na 1800m, eto tek onako.

U trenutku kada sam mislio da sam našao mesto za kamp zapažam proplanak na vrhu brda iza mene i krećem ka nazad. Prolazim česmu (koju žalim što nisam uslikao) i shvatam da je napuštena oronula barakica zapravo prodavnica. I to otvorena. 

Unutra sedi Mikša Ćulafić. Ako je neko bio na Komovima, trebalo bi da zna Mikšu. Da ne bi dužio ja o Mikši, pošto shvatam da sam se raspisao,  evo prvog linka sa gugla - https://www.pobjeda.me/clanak/miksa-na-komovima-svoj-na-svome

Uglavnom, kada sam mu rekao da planiram da kampujem na vrhu brda, Mikša je pogledao iza mene ka Komovima i, videvši oblake među vrhovima, zamlio me da ne spavam na čistini da me ne bi puk'o grom (opet?). Preporučio mi je idealno mesto na ivici šume.

Želja je ispunjena, i to kako.
Kamp od milion dolara. Vatra, pogled, vazduh, planina. Neopisivo.

Ležao sam pored vatre u tišini dok nije zašlo sunce i nije pao potpuni mrak. Trzao sam se na zvukove i šuštanja iz šume sećajući se Gilbertovih reči. Frkica. Držao sam sekiricu pri ruci. Posle nekog vremena sam shvatio da, iako znam da je mala verovatnća da se išta desi i iako sam imao Mikšinu garanciju da sam bezbedan kao kod kuće, ipak premestim kamp. Znao sam da bi reagovao na zvuke iz šume što bi mi pokvarilonsan. Biram grom.

Premestio sam brzo kamp na prvo pikirano mesto (5 pasusa unazad) sa koga je bio daleko bolji pogled i čistina nad glavom, nasuprot kampa sa ivice šume. Ostalo je još da ugasim vatru. Dva puna bidona i gaženje nogama i ogromnim panjem nisu pomogla. Krenuo sam biciklom u najluđu vožnju u životu.

Par kilometara od kampa do česme, negde malo pre ponoći među planinskim vrhovima vozim bicikl širom otvorenih očiju. Na udaljenim planinskim vrhovima koji okružuju svih 360° sevaju munje. Iznad mene je vedro. Filmske scene. Pitam se da li je iko ikada vozio bicikl ovde u ovo vreme.

Napunio sam bidone i krećem ka nazad. Na nepoznatoj udaljenosti vidim refleksije očiju. Kada sam prišao bliže shvatam da su to divlji konji. Vidim i Citroen sa vranjanskim tablicama parkiran sa strane i šator na ivici šume. Pravdam se sebi pretpostavkom da verovatno nisu sami.

Vraćam se do starog mesta i gasim vatru do poslednje iskre. Ležao sam pored šatora umotan u vreću i gledao u, malo je reći, zvezdano nebo. Zaspao sam u šatoru malo pre 1. 