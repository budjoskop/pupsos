---
layout: post
title:  "II Novi putevi - stari znanci"
date:   2021-07-13 09:39:57 +0200
categories: blog
---
Probudio sam se u 15 do 7 u motelskoj sobi 4. Plan je bio da krenem ranije ali mi je veče pre devojka (Brenina naslednica) rekla da je u cenu uračunat i doručak. Duže spavanje, doručak i kafa - 3 muve jednim udarcem. Kupljeno!

Sišao sam dole i sala je bila prazna, jedna žena je sedela i pušila cigaru. Pitao sam da li se služi doručak, a ona me je zbunjeno pogledala i upitala: "Ti si Lazar?". Potvrdio sam i namignuo... dobro, nisam joj baš namignuo. Jaja na oko, komad sira (koji sam samo načeo) i hleb. Postavio sam par sitnih pitanja ženi koja me je gledala zbunjeno i nevoljno. Kasnije je u prolazu dodala da je boli glava od jutros i da nije svoja. Naravno. 

![pre](/assets/pre8.jpeg){:class="img-centered"}

8:00 Usamljeni biciklista kreće na put. Sunce je već visoko, ali ne prži. Na bajsu sam brži. 😉 Kako se spuštam blagom nizbrdicom primećujem kako se svet oko mene lagano razmrdava. Po dvorištima izlaze ljudi u pidžama ili već piju kafe. La ga no. Uklapam se u ritam, mada odudaram od sveta jer po koji pogled blagog čuđenja skrene na mene. Uslovi su idealni, približavam se Limu i vazduh postaje svežiji, podsećam se da se ne zalećem. 

Prirodu neću opisivati niti slike to prenose verodostojno. Mogu samo da pišem o osećaju. Sreća! Slušam Still Corners - White Sands nakon čega Spotify savršeno nastavlja da vozi. (Product Placement!). Hvala Andrzej! Vetar u kosi, svež vazuh koji izvire iz reke, kanjon, dobar asfalt i minimalno saobraćaja. Muzika za drumove, lutanje, širine, prostranstva. Sve što volim. Jesam sam ovoga puta ali i kada nisam, vozimo u koloni pa mu dođe na isto. Pomišljam na glavinjanje i tadašnje saborce. Imam osećaj da bih znao svačije reči unapred da su sada ovde, izgovorene i neizgovorene.

![pre](/assets/most.jpeg){:class="img-centered"}

![pre](/assets/reka.jpeg){:class="img-centered"}

Najblaži pritisak u levom listu me podseća na skorašnju povredu i da je ovo moja prva prava vožnja. Planirao sam prvu pauzu na 30-om kilometru. Pravim je na 16-om i racionalizujem lekcijom iz organizacije - pauza treba da se napravi pre prvog znaka umora. Limunada i sok od maline, ali apsolutno od maline, bez vode, gust. Prijatni vlasnik i konobar se šale i dobacuju, "Mi smo ti pumpa za bicikliste, ne mo'š bez goriva". Iskusni vlasnik dolazi i kaže da uzmem i tulumbu, ne pita, nego baš kaže... Imperativ. Jok ti ćeš. Polizavši sve, nakljukan šećera vraćam se na sunce, koje poprima atribute speke. Toče mi najbolju vodu u bidone. Nije što je njihova. Ostaje žal što nisam upamtio ime te brvnare.

10:00 Brodarevo - prilazim srpskoj granici. Pandur me sa osmehom propustio bez zadržavanja. Hvala mu 🤭. Vozim kroz kanjon i sve češće sam doslovno ispod stena. Setio sam se da jedino kacigu treba da kupim od opreme i da sam to zacrtao pred ovaj put, ali nisam zapisao. To postaje drugi strah vezan za samu vožnju, prvi je da sedište ne počne da propada opet. Nisam kupio šrafove, buvljak ne radi ponedeljkom, čega sam se setio dan ranije pred kapijom buvljaka. Sada kada ovo pišem kapiram da bi prvo mesto trebalo da zauzima skraćeni list. 🤷🏾‍♂️

![pre](/assets/goodbye.jpeg){:class="img-centered"}
![pre](/assets/tunel.jpeg){:class="img-centered"}
![pre](/assets/road.jpeg){:class="img-centered"}

Pola sata kasnije eto me na crnogorskoj stanici - Dobrakovo. Pretičem kolonu budvanskih i bg tablica predrkanih automobila. Osećam zadovoljstvo zato što sam biciklom, ne zato što ih pretičem, nego zato što nisam oni. Pod "oni"mislim na ide gas, komformizam, pare-kola tipove. Što je najgore nema ničeg lošeg u tome, ali eto. Sve što mogu da kažem, čudan osećaj, iracionalan. Prilazim kabini, izlazi jedan pandur i pita da li stvarno vozim bez kacige. Kažem mu da sam se malo pre setio. Odmahnuo je glavom u neverici i otišao.

Prešavši obe granice osetio sam novi polet. I uz taj polet sam se vratio na početak. 

Liquid Drum and Bass, The Begining 001 https://youtu.be/aWXLUDFWVJE

 Gazim nizbrdo u poslednjoj brzini. Pre nego što sam i shvatio eto ga 30 km. Nova pauza. Pijem kafu i kiselu i pokušavam da pišem. Bilo je i tu različitih detalja i zapažanja, ali meni lično ne preterano zanimljivih. Vraćam se na bicikl i konstatujem naglas "Ovo je već speka!". Skidam majicu i stavljam faktore. @Adi Ovde ne žalim za imenom mesta. Iako je lepo, nema toplinu.

12:00 Do Bijelog Polja sam stigao bez muke i sa maksimalnim uživanjem. Prilazivši centru rekoh sebi da se uljudim - navukao sam majicu. Lep trg sa spomenikom i parkom sa fontanom sa suprotne strane. Već sam izabrao svoje mesto. Kupujem veliki sladoled na točenje i odlazim na izabrano mesto. Proveo sam sat vremena tu odmarajući u hladu uz žubor fontane.

![pre](/assets/trg.jpeg){:class="img-centered"}
![pre](/assets/trg2.jpeg){:class="img-centered"}

13:00 Speka neće skoro stati, a jezero neće ka meni. Kako sam ustao tako dekice sa klupe pored započinju razgovor. Jedan čuvši da nas ima više biciklista brzo dade broj. +38268736177 5€ noćenje u smeštaju u prirodi. Zaboravio sam da dodam da su mi se obratili sa "Bonguiorno!" 🇮🇹Nastavljam put. Nepisano pravilo kaže - po najvećoj speci na najveći uspon. Tako je i bilo. Žalim za propuštenom prodavnicom u dnu. Idem sve više uzbrdo u sve veću divljinu. 

Nailazim na prodavce voća. Bezobzirno skrećem ka njima i naglašavam da im se priključujem. Gospođa od 50-ak godina i pravi čiča. Uvaljujem se u hlad i tražim kutiju malina i proždirem ih. Još jedan sladoled. Došao sam sebi. Pričaju o usponu, a ja pokušavam da objasnim da je sunce to koje ubija. Kasnije mi ta misao ponovo prolazi kroz glavu, večite suprotnosti. Bez sunca nema života, a ne smem ni da pomislim kakva je smrt na suncu. Razgovarali smo o svemu i svačemu. Žena je često govorila: "Takav ti je naš sever... lep i darežljiv, ali i tekako surov". Posle nekog vremena shvatio sam da sam na severu crne gore. Čiča je ubrzo otišao a žena i ja smo pričali još poprilično dugo. 

Otkrila mi je da se jako boji gromova. "Ne znaju ljudi kako puca kod nas gore. Nema drveća, udara direktno u čelo brda." Stvorio sam prividnu sliku i pomislio kako nemam pojma kako li je uživo. Njen muž je iz mesta blizu Gnjilana i živeli su tamo do rata. Sebe naziva dođošem u šali jer je došla ovde iz sela sa druge  strane brda. Iz Stevanovca. Igrala je folklor do pre koju godinu kada su joj zabranili zbog kolena. Ide sama u brda i šume i registrovani je proizvođač meda, rakije i raznih proizvoda sa kojima obilazi sajmove. Jaka je i iskrena. Brzo se sklanja kada nailaze oblaci, makar i u kola. Moram priznati da mi je jako lepa. Ništa u seksualnom smislu.

Pre nego što sam krenuo, spustio sam se u mikroklimu potoka iza kuće. Svežina me je zadržala duže no što sam očekivao. Žena se nasmejala i potvrdila da mi je to rekla odmah. Stvarno jeste. Nazad na speku i žena je bila i u pravu za kilometre i uspone nasuprot čiči ili aplikaciji koju su potpuno omašili. Zanimljivo je kako na usponu i speci nikada ne pomislim o odustajanju ili "Šta ja radim ovde?". Samo psujem sebi u bradu sve predstojeće kilometre do vrha i merkam pola metra hlada. "E sad sam te j""o" pomislim na samom vrhu. Izvinjavam se, ali tako je.

![pre](/assets/bikeTree.jpeg){:class="img-centered"}

Na vrhu tog uspona je nacionalni restoran "Kozak". Pomišljam kako je vreme za ručak ali videvši pogled sa druge strane i Mojkovac na dlanu polako prolazim pored. Spust me zove, ili kako ja volim da kažem - stušt, stuštica. Bez ijednog automobila od pozadi i sa par njih iz suprotnog smera sjurio sam se do Mojkovca kao dete sa par trenutaka straha pri inerciji pretovarenog bicikla. Preskačem pumpu i trafiku, jurim do radnje. Posle pređene udaljenosti odakle mi se ne vraća nazad saznajem da je državni praznik i da radnje ne rade. Imam vode, dovoljno za do jezera pomislih.

 Vozeći pored Tare uživam u pogledu dok nakon samo par kilometara ne vidim deponiju. I dalje je lepo, ali nije to to. Kao u Mostaru ili pred Boračko jezero 2019-te tako i sada - najteže za kraj.

 ![pre](/assets/latjaPozer.jpeg){:class="img-centered"}

Bakica me pušta bez naplate u nacionalni park i kupujem čašu višnji od devojčice nakon par metara. Predivna kiselosti. Uspon je jak ali je u hladu prašume, na čemu sam veoma zahvalan. Najdužih 3km ikada. Pitam se gde mi je prethodna disciplina sa pauzama i zašto nisam ručao pred kraj kao što sam planirao. Nakon malo više od 30 minuta i isto toliko pauza stižem do vrha. 

 ![pre](/assets/sign.jpeg){:class="img-centered"}
![pre](/assets/forest.jpeg){:class="img-centered"}

Shvatam da sam jedini pravi obrok imao pre 10 sati. Restoran zatvara u 6 i brzo hitam ka tamo. Karađorđeva i 2 piva i nov čovek. 

18:00 Dok tražim mesto za šator, prilazi mi biciklista sa duplo više prtljaga. Francuz - Gilbert, putuje već mesec dana i ide ka Gruziji. Kontra-azilant!🤦🏾 Odlučuje da nastavi ka vrhu možda i da spusti na drugu stranu, kaže da je malo vozio danas. Vraća se da pita da li ima medveda i priča mi kako je u okolini Une čuo medveda dok je jeo i samo bacio hranu i pobegao prvom nizbrdicom. 

Postavljam šator u prašumi dok me napadaju pra-komarci. Tuš i čista presvlaka upotpunjuju novog čoveka. Izabrao sam mesto sa pogledom na dole, koji su mi ubrzo kamperom zaklonili. Zato imam hemok. Ubrzo posle sunca postaje hladno vani. Povlačim se u šator. Pišem blog.


  

