---
layout: post
title:  "III Agonija i Ekstaza"
date:   2021-07-15 09:39:57 +0200
categories: blog
---
 Nakon završenog pisanja događaja drugog dana nisam zaspao. Naprotiv, blagi osećaj umora se pretvorio u migrenu. Uvijen u vreću batrgao sam se poput larve dok je leva strana mozga pulsirala. Vrteo sam se uz povremeni san do pola 5. Najzad sam zaspao. 

8:40 budim se u šatoru polu-iscrpljen. Blagi pulsirajući osećaj u levoj slepoočnici se javlja poput zakasnelih podrhtaja zemljotresa. Objašnjavam to stanje kao rezultat iscrpljenosti (ponavljam, prva vožnja posle mesec dana apsolutnog mirovanja) i mog bezobzirnog ponašanja. Naime, ja sam dan ranije posle speke i ogromnog uspona istuširan ležao u hemoku do trenutka potpunog smrzavanja kada sam brzo otrčao u šator. Planina je to!

Posle malo razvlačenja u šatoru spremam se za jezero. Pakujem sve potrepštine i dragocenosti i sendvič sa njeguškom pršutom koji sam uzeo veče ranije da ne bi razmišljao o doručku. Krećem lagano u šetnju još uvek se otkravljujući. Ceo umor mi je u prednjem delu lobanje. 


![pre](/assets/tent.jpeg){:class="img-centered"}

Oko mene je prava prašuma, obimi stabala su van svih proseka mog dosadašnjeg iskustva. Iskonska energija celog mesta je za strahopoštovanje. Staza je uređena i čista i svuda su table sa informacijama o flori, fauni i Biogradskoj gori uopšte. Staza je duga 3.5km.

![pre](/assets/animals.jpeg){:class="img-centered"}
![pre](/assets/brokenTree.jpeg){:class="img-centered"}

Na prvom mestu table sa slike saznajem da na gori ima medveda. Mislim na Gilberta i nadam se da je uspeo i da siđe dok je još bilo dnevnog svetla.

![pre](/assets/stoneBear.jpeg){:class="img-centered"}

Nailazim na savršeno mesto pri kraju prvog kilometra. Klupica sa stočićem i do sada najbolji prilaz jezeru (ispostaviće se i uopšte). Doručkujem sendvič koji nimalo nije omelo noćenje u šatoru. Dižem noge na sto i počinjem da čitam. Roman koji sam dobio od Bauna za rođendan "Agonija i Ekstaza" Irving Stouna me nalazi u savršenom trenutku, kao što se već dešavalo. Čitajući o Mikelanđelu počinjem da se osećam kao plemić iz ruskih romana. Oni su uvek imali slobodnog vremena za umetnost, prirodu i filozofiju. Ipak biram Moglija.

Postavljam hemok i rešavam da uđem u vodu. Dok su mi samo stopala u vodi, jato ribica im prilazi i kreće da ih gricka. Možda su jedne od onih što jedu mrtvu kožu ali se ja ipak trzam, nije mi prijatno. Sedam ipak u hemok, voda je ledena. Izležavam se i čitam dok se frekvencija ljudi koji prolaze iza mene postepeno povećava. Neki se jave, neko komentarišu na koga ih podsećam. 

![pre](/assets/tent2.jpeg){:class="img-centered"}
![pre](/assets/underTheTree.jpeg){:class="img-centered"}


Ulazim u vodu koja mi deluje toplije. Isplivavam do pola širine jezera i vraćam se. I dalje je hladna. Nakon tog ulaska umor iz prednjeg dela lobanje nestaje i osećam se izvanredno. Ponavljam isplivavanja sa ležanjem u hemoku i sunčanjem između. Jedini sam koji pliva u jezeru. 

Proveravam vreme i shvatam da sam tu skoro 4 sata. Ožedneh. Bliže je nazad, ali ipak krećem da pravim pun krug. Prizori su nerealni, jedino što kvari osećaj je prevelika cirkulacija ljudi. Većina njih je sređena za grad. Ada Ciganlija. Samo ciganlija? 

Ne uklapam se u društvo, pa mi je i lakše da se izopštim u svojoj glavi. Neću detaljisati sa opisom prirode i šetališta. Moram samo da istaknem  da je širina levog drveta sa slike najmanje 3,5 m i dodajem stopalo za srazmeru lišća. Prolazeći i pretičući ljude koji su ranije komentarisali moju malu uvalu javlja mi se neki stranac koji ide sam u meni suprotnom smeru. Od svih ljudi, on se javlja meni. Shvatam da je brat.✌🏽


![pre](/assets/1.jpeg){:class="img-centered"}
![pre](/assets/2.jpeg){:class="img-centered"}
![pre](/assets/3.jpeg){:class="img-centered"}
![pre](/assets/4.jpeg){:class="img-centered"}
![pre](/assets/5.jpeg){:class="img-centered"}

Vraćam se do kampa koji je trenutno jedan ogroman parking i mesto izgleda kao da će vašar. Napajam se izvorske vode i odlazim u restoran na kafu. Kara banana, ima samo nes. Pitam konobara za šifru za wifi pošto mi je slab signal na šta on odgovara da je isti i njima i da ga koriste samo za posao da ne bi pukao sistem.

 Ceđena pomorandža, kolač sa malinama i knjiga. Plemić se vratio. 🤦🏾

Počinjem da razmišljam o nastavku puta. Pored ovoliko ljudi i ne vidim prašumu. Da li krenuti na Komove ili se popeti na vrh planine i krenuti u zoru? Shvatam da želim na vrh!

Dolazim do šatora da se preobujem i prepakujem i počinje pulsiranje, sada u desnoj strani glave. Telo mi je umorno i opet sam mrzovoljan. Sedim napolju neko vreme i pokušavam da se pokrenem ka vrhu. Ulazim u šator da odmorim pa ću onda ka vrhu. Pulsiranje postaje jače i naučen sinoćnom iskustvom odmah pijem brufen. Ležim u polu-agoniji u šatoru i pokušavam da iskopam oko.

Kao da sam dremnuo? Prošlo je 45 minuta, pulsiranje je malo blaže ali mi nije dobro, počinje da mi bude vruće. Otvaram spoljno levo krilo šatora da pustim malo vazduha. Posmatram ogromne tigraste komarce kako se skupljaju uz mrežu želeći moju uzavrelu krv. Gledam ogromno drveće iza njih, stenje i kamenje oko mene i ispod mene. Čuje se vetar daleko gore u krošnjama i ponovo osećam energiju stariju od ljudi. 

Iako je mesto zaštićeno ljudskim zakonima od 1878e, imam utisak da se ono i samo štiti od ljudi prirodnim praistorijskim zakonima. Koliko je zapravo očuvano od strane ljudi zbog svoje lepote, a koliko je u stvari zbog nepristupačnosti i stravičnosti ove moćne gore? Osećam da ne pripadamo ovde i dodajem i to u faktore moje glavobolje. Specifična stvar je što je najjača bol u šatoru i mestu predviđenom za kamp. Posmatram okolo i nijedan šator ni kamp kućica od noći pre više nije tu. Sećam se reči žene sa severa. Sećam se odgovora za wifi i slab signal i shvatam to kao potvrdu. Ovde smo slabi.

Prošlo je dosta od brufena a glava i dalje pulsira. Zamišljam još jedno veče ovde i odlučujem da krenem dalje. Tražim komfor. Pakujem se iznenađujuće dobro za moju stanje. Odlazim da platim kamp i nakon 10ak metara osećam blagi boljitak u glavi. 

Stuštio sam se pretičući automobile  koji su krenuli pre mene uz odličnu stvar, Clive from Accounts - Gravitate. Pre rampe vidim drugu devojčicu koja prodaje voće i sećam se njene koleginice od koje sam kupio čašu višanja pred uspon. Na moje pitanje: "Kol'ko ima do jezera?", ta devojčica je odgovorila sa: " 3km, al sve ti je uzbrdo. Lakše je nizbrdo!". Jes lakše, majku mu!

Zaboravio sam da uključim Stravu. Ništa od novih maksimalnih brzina.

Stuštivši se do mosta preko Tare, inače samog ulaza na Biogradsku goru, kočim i bacam pogled iza sebe da se oprostim od mesta. Visoko iznad bukovo-jelove zajednice, koja prekriva goru stoji prava golet i vrh koji nisam popeo. Instant sam zažalio što nisam ostao, ali pomisao na 3km uspona održava moj smer. Odjednom shvatam da je glavobolja apsolutno nestala i da se osećam odlično. Da li zbog brufena, silaska sa gore ili zbog toga što sam opet na bajsu? Odgovor je kombinovano.

Vozim lagano uz kanjon Tare i blenem u okolne prizore kao što telad blenu u mene. Mu!  Okrenem se da uhvatim propušteni vrh i shvatam da definitivno idem na Komove. Video sam znak za restoran RAJ, ali stajem u restoran Dobre Vode koji mi je prvi na putu. Kasni ručak mi postajte navika. Sve što ću reći je, izvrsni ribić! Nisam stručnjak, ali sam oduševljen!

![pre](/assets/6.jpeg){:class="img-centered"}

Cela današnja deonica je kratka, lagana i u idealnim klimatskim uslovima. Likvid d'n'b mu daje posebnu draž. Prolazim restoran RAJ ispred koga je gungula i koji vrvi od naroda i besnih kola i zaista deluje kvalitetno. Sve je kako treba da bude.

Ubrzo stižem do skretanja za Kolašin i ulećem u grad pobedosno. Jako je specifičan osećaj pri ulasku u grad na putovanju biciklom. Ne zbog tuđih pogleda. To je sve što umem da kažem trenutno o tom osećaju. Prolazim kroz centar gde polako kreće korzo. Nedaleko od centra dolazim do moga prenoćišta. 

8:15 Privatni smeštaj Lidija Rakočević. Gospođa i muž sede u kamenom dvorištu i pre no što sam sišao sa bicikle otpozdravljaju sa "Dobro si stigao Lazare!". Priključujem im se za stolom i nude mi pivo i rakiju. Prihvatam oba.

Iz razgovora saznajem da je gospođa iz Ulcinja a Ljubiša iz Kolašina. Upoznali su se u Beogradu za vreme studija. Gospođa je čistila stanove na Ceraku preko studentske zadruge. Kada ih je muž povukao nazad u Kolašin, niko iz društva nije verovao da će to biti za stalno.

Treća rakija od drenjina, za koju do sada nisam ni znao i rešavam da se povučem u sobu. Nailazi njihov sin Milan i zove da idem do grada sa njegovim društvom. Kao i uvek, dajem neodređeni odgovor.

Soba nije lux, ali je predobra, ogroman bračni krevet, mala kuhinja, kupatilo sa svim potrepštinama i sve čisto i provetreno. Svaka preporuka! Posle tuša silazim do bicikle koji stoji u ostavi i pitaju me usput da li ću do grada. "Trebao bi!". Kako se penjem uz stepenice nazad do sobe, osećam umor. 

Kakav grad? Palim tv, i na kanalu, pazi sad ovo, "Parlamentarna televizija" piči vrhunski lajv fjužn (o jea bejbe) jazz/blues-a (so smoooth)! Prepoznajem perkusionistu iz James Brown tribute benda, doduše znatno mlađeg. Guglam i nalazim da se zove Bojan Ivković i da je po nekom američkom časopisu u 5 najboljih fjuužn (i'm so fuckin cool) perkusionista. Respect +5! Nakon nekog vremena nalazim da je ovo Vasil Hadžimanov bend, live sa Art & Blues World music festivala od pre 20ak godina. Nigde nema ceo snimak. 🙃 Alfa Mist, Yussef Dayes i ostali hipsta-popularni "jutjub" izvođači malo gube na značaju. Vasil Hadžimanov 5*!

Menjam kanale i ostavljam neki francuski film sa mladim Depardjeom i istežem se u udobnom krevetu. Pisanje mi polako postaje odličan ventil i zbog istog ostajem budan do 2. Biće da je problem u meni. 😬