---
layout: post
title:  "I Odcavljivanje"
date:   2021-07-13 09:39:57 +0200
categories: blog
---

![pre](/assets/prvi.jpeg){:class="img-centered"}

Odmor i sloboda su me iznenadili kako nisam očekivao i posledica toga je odlaganje. Nesigurnost, premišljanje i želja za komforom su se uvukli pod kožu i prelamao sam se da ipak idem kolima. Rekao sam sebi da sam mala cava i da od misli nema ništa, samo dela se računaju. Ustao sam u ponedeljak ujutru i rešio da krenem. Pakovanje je naravno potrajalo.

15:20 izlazim iz kuće, javljam se sestri i majci na svega minut i po. Žurno vozim uzbrdo i kod Cher box-a kupujem evre, sendvič i flašu vode. Punom brzinom krećem nizbrdo i na samom startu krećem da napinjem kočnice i podsećam se pravila vožnje pod opterećenjem. 

Za nepunih 3 minuta sam se sjurio kroz Rakovicu i shvatio gde pravi problem leži - nošenje natovarenog bicikla uz stepenice, naravno, sve u poslednjoj sekundi. U komičnoj situaciji moje borbe sa teretom derem se kondukteru da me sačeka, jedva preguravam poslednje stepenice i ulazim u voz. Vraćaju me na druga vrata. =] 

15:44 Na mestu predviđenom za bicikle već stoji jedan mountain bike. Danas svi kao voze bicikle vozom.  🤦🏾 Naslanjam svoj bicikl preko i polako se aklimatizujem. Količina znoja od penjanja bicikla uz jedan red stepenica je jednaka dugoj vožnji po speci.

Voz ko voz, pun narodnosti i muke ali ipak sa jednom prijatnom toplinom koju dugo nisam video a još duže nisam osetio. Na jednoj od niza manjih stanica u voz ulazi jedan stariji gospodin sa biciklom i pre nego što je i našao svoje mesto voz je naglo krenuo i čovek se prosuo a sa njim i paradajz iz korpe na volanu. Pomagavši mu da se pridigne osetio sam miris alkohola. Baba koja je sedela pored mene je prokomentarisala kako je Petrovdan i kako se verovatno vraća sa vašara. 

Van eksternih dešavanja u mojoj glavi raste nesigurnost. Pomisao na muku prilikom guranja pretovarenog bicikla u Rakovici i činjenice da sam sam na ovom putovanju stvara jedno jako kolebanje. Unutrašnje borbe povremeno prekida razgovor gospodina sa mountain bike-om i za sada nepoznate ali naizgled lepe devojke. Sedela je okrenuta leđima pa nisam dobro video celo njeno biće. Kao da sam gledao delove nezavršene slagalice. Sedeli su iza mojih leđa u separeu (4 izdvojena sedišta) sa desne strane gledano ka lokomotivi. 

U separeu sa leve strane sedele su 2 klinke, studentkinje, razmažene do nekulture. Sav prtljag im je stajao na sedištima i po podu onemogućavajući ikome drugome da sedne pored njih dok su mesta za prtljag bila prazna. Iako je ponedeljak, voz je bio pun. Njihovi psihološki profili su već bili razrađeni ali ću se uzdržati od detaljnije analize, pre svega zbog toga što ima previše detalja o kojima bih mogao da pišem satima. Jedan od tih primera su baka i deka sa kojima sam ja delio separe i njihove male slatke čarke, gospodsko ponašanje bez trunke truda, ljubav i poštovanje, fore koje bacaju dok rešavaju skandinavku. Sve to bi iziskivalo još poglavlja i filozofije.

Poenta spominjanja razmaženih klinki je u tome što sam ja od starta želeo da sednem tu, pre svega zbog visine sedišta a i zbog mogućnosti pomeranja naslona za ruku, koji je bio fiksiran na mom sedištu i činio vožnju neudobnijom. Jedna od studentkinja silazi u Divcima i ja neobavezno prelazim na željeno mesto. Sa moje leve strane sada, sede gospodin biciklista (naglašavam ne onaj koji je pao) i lepa devojka. Iz ranije nehotice uhvaćenih detalja njihovog razgovora saznao sam da je gospodin neki profesor ili nastavnik, a da je devojka večiti student 🤭. Na prekide sam takođe čuo da su ušli u ljubavne dubioze i iskrivljenost odnosa današnjeg vremena, najviše po komentaru gosn bicikliste da momci više ne prilaze devojkama.

Kako sam prešao u separe do njih, čujem komentar bicikliste: "Evo...". Na šta devojka odgovara negativno uz komentar različitih energetskih nivoa. Znao sam da sam ja nastavak tog "Evo...". Biciklista i druga studentkinja silaze u Valjevu a mi ostajemo sami u svojim separeima. Posle par minuta sam rešio da izađen iz svoje glave i prešao sam kod nje. "Danas si osuđena na bicikliste". (REŠIO!)

Razgovor je trajao neverovatno dugo, a opet prekratko. Dostizao je dubine i intime sa velikom lakoćom i bez ikakve zadrške i sa neverovatnim zajedničkim pojedinostima. Detalje čuvam za sebe. Jedino ću reći da je napisala knjigu gde koristi pseudonim Alisa Petrov. Objasnila mi je lično i u njenom društvu interno značenje imena Alisa, ali nema dublje objašnjenje za prezime Petrov. "Pa danas je Petrovdan" odgovaram. Ona se smeje zbunjeno. 

Razmenili smo brojeve i dao sam joj mail da bi mi poslala knjigu. Pozdravili smo se i izašla je u Užicu. Oraspoložen i opijen nastavljam put sa novom energijom i kosmičkom potvrdom da je sve kako treba da bude.

![pozer](/assets/latja.17.52.jpeg){:class="img-centered"}

Stanica Štrpci, deka i bucmasti unuk čekaju voz. Klinac posmatra sva vrata i mali broj ljudi koji izlaze (ispraznilo se do Užica), odjednom kez i pun sprint ka zadnjem delu kompozicije i nestaje mi iz vidika. Pokušavam da se setim kada sam ja čekao nekog ili kada je neko čekao mene. Žurili smo u samostalnost i slobodu i zaboravili predivan osećaj dočekivanja drage osobe. Možemo mi sami.

Da skratim priču, stigao sam u Prijepolje smestio se u prvi motel sa gugla, motel "Grbo", što je značilo, magistrala. Za taj cenovni rang Grbo je ispunio sve uslove. Krenuo sam do centra i zaustavio taksi skapiravši da ne znam gde je centar. Taksista reče da je dobro što sam ga zaustavio, ima do centra a 20 stepeni je. Samo sam pomislio na Bg. Jeo sam u "Fjužnu" koji je hit grada i ispred koga je bila masa ljudi i prošetao ka nazad. Grad je smešten većinski sa leve obale Lima gledajući ka jugu i nosi dosta atmosfere koja me najviše asocira na Andrića. Napuštene fabrike i zaboravljeni životi nasuprot novim kafićima i nabudženim automobilima koji jure što brže i staju što bahatije. Ako izuzmemo nadrkane klince, preprcane klinke i njihove uzore, lijepo je Prijepolje.